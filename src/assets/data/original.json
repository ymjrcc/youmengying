[
  {
    "id": -1,
    "title": "序一",
    "author": "〔清〕余怀",
    "text": [
      "余穷经读史之余，好览稗官小说，自唐以来不下数百种。不但可以备考遗志，亦可以增长意识。如游名山大川者，必探断崖绝壑；玩乔松古柏者，必采秀草幽花，使耳目一新，襟情怡宕。此非头巾褦襶、章句腐儒之所知也。故余于咏诗撰文之暇，笔录古轶事、今新闻，自少至老，杂著数十种。如《说史》、《说诗》、《党鉴》、《盈鉴》、《东山谈苑》、《汗青余语》、《砚林》、《不妄语述》、《茶史补》、《四莲花斋杂录》、《曼翁漫录》、《禅林漫录》、《读史浮白集》、《古今书字辨讹》、《秋雪丛谈》、《金陵野抄》之类。虽未雕板问世，而友人借抄，几遍东南诸郡，直可傲子云而睨君山矣。",
      "天都张仲子心斋，家积缥缃，胸罗星宿，笔花缭绕，墨渖淋漓。其所著述，与余旗鼓相当，争奇斗富，如孙伯符与太史子义相遇于神亭，又如石崇、王恺击碎珊瑚时也。其《幽梦影》一书，尤多格言妙论，言人之所不能言，道人之所未经道。展味低徊，似餐帝浆沆瀣，听钧天广乐，不知此身之在下方尘世矣。至如“律己宜带秋气，处世宜带春气”、“婢可以当奴，奴不可以当婢”、“无损于世谓之善人，有害于世谓之恶人”、“寻乐境乃学仙，避苦境乃学佛”，超超玄箸，绝胜支、许清谈。人当镂心铭腑，岂止佩韦书绅而已哉！",
      "鬘持老人余怀广霞制"
    ]
  },
  {
    "id": -2,
    "title": "序二",
    "author": "〔清〕孙致弥",
    "text": [
      "心斋著书满家，皆含经咀史，自出机杼，卓然可传。是编是其一脔片羽，然三才之理、万物之情、古今人事之变，皆在是矣。顾题之以“梦”且“影”云者，吾闻海外有国焉，夜长而昼短，以昼之所为为幻，以梦之所遇为真。又闻人有恶其影而欲逃之者。然则梦也者，乃其所以为觉；影也者，乃其所以为形也耶？廋辞讔语，言无罪而闻足戒，是则心斋所为尽心焉者也。读是编也，其亦可以闻破梦之钟，而就阴以息影也夫！",
      "江东同学弟孙致弥题"
    ]
  },
  {
    "id": -3,
    "title": "序三",
    "author": "〔清〕石庞",
    "text": [
      "张心斋先生家自黄山，才奔陆海。柟榴赋就，锦月投怀；芍药词成，繁花作馔。苏子瞻十三楼外，景物犹然；杜牧之廿四桥头，流风仍在。静能见性，洵哉人我不间，而喜嗔不形；弱仅胜衣，或者清虚日来，而滓秽日去。怜才惜玉，心是灵犀；绣腹锦胸，身同丹凤。花间选句，尽来珠玉之音；月下题词，已满珊瑚之笥。岂如兰台作赋，仅别东西；漆园著书，徒分内外而已哉！",
      "然而繁文艳语，止才子余能；而卓识奇思，诚词人本色。若夫舒性情而为著述，缘阅历以作篇章，清如梵室之钟，令人猛省；响若尼山之铎，别有深思。则《幽梦影》一书，余诚不能已于手舞足蹈、心旷神怡也！其云“益人谓善，害物谓恶”，咸仿佛乎外王内圣之言。又谓“律己宜秋，处世宜春”，亦陶熔乎诚意正心之旨。他如片花寸草，均有会心；遥水近山，不遗玄想。息机物外，古人之糟粕不论；信手拈时，造化之精微入悟。湖山乘兴，尽可投囊；风月维潭，兼供挥麈。金绳觉路，宏开入梦之毫；宝筏迷津，直渡广长之舌。以风流为道学，寓教化于诙谐。为色为空，知犹有这个在；如梦如影，且应作如是观。",
      "湖上晦村学人石庞序"
    ]
  },
  {
    "id": 1,
    "text": [
      "读经宜冬，其神专也；读史宜夏，其时久也；读诸子宜秋，其致别也；读诸集宜春，其机畅也。"
    ],
    "comments": [
      "曹秋岳曰：可想见其南面百城时。",
      "庞笔奴曰：读《幽梦影》，则春夏秋冬，无时不宜。"
    ]
  },
  {
    "id": 2,
    "text": [
      "经传宜独坐读，史鉴宜与友共读。"
    ],
    "comments": [
      "孙恺似曰：深得此中真趣，固难为不知者道。",
      "王景州曰：如无好友，即红友亦可。"
    ]
  },
  {
    "id": 3,
    "text": [
      "无善无恶是圣人（如帝力何有于我；杀之而不怨，利之而不庸；以直报怨，以德报德；一介不与，一介不取之类）。善多恶少是贤者（如颜子不贰过，有不善未尝不知；子路人告有过则喜之类）。善少恶多是庸人。有恶无善是小人（其偶为善处，亦必有所为）。有善无恶是仙佛（其所谓善，亦非吾儒之所谓善也）。"
    ],
    "comments": [
      "黄九烟曰：今人一介不与者甚多，普天之下，皆半边圣人也。利之不庸者，亦复不少。",
      "江含徵曰：先恶后善，是回头人；先善后恶，是两截人。",
      "殷日戒曰：貌善而心恶者，是奸人，亦当分别。",
      "冒青若曰：昔人云：“善可为而不可为。”唐解元诗云：“善亦懒为何况恶。”当于有无多少中更进一层。"
    ]
  },
  {
    "id": 220,
    "title": "跋一",
    "author": "〔清〕张惣",
    "text": [
      "昔人云：“梅花之影，妙于梅花。”窃意影子何能妙于花？惟花妙，则影亦妙。枝干扶疏，自尔天然生动。凡一切文字语言，总是才子影子。人妙，则影自妙。此册一行一句，非名言即韵语，皆从胸次体验而出，故能发警省。片玉碎金，俱可宝贵。幽人梦境，读者勿作影响观可矣。",
      "南村张惣识"
    ]
  },
  {
    "id": 221,
    "title": "跋二",
    "author": "〔清〕江之兰",
    "text": [
      "抱异疾者多奇梦，梦所未到之境，梦所未见之事。以心为君主之官，邪干之，故如此；此则病也，非梦也。至若梦木撑天，梦河无水，则休咎应之；梦牛尾，梦蕉鹿，则得失应之；此则梦也，非病也。",
      "心斋之《幽梦影》，非病也，非梦也，影也。影者惟何？石火之一敲、电光之一瞥也，东坡所谓“一掉头时生老病，一弹指顷去来今”也。昔人云“芥子具须弥”，心斋则于倏忽备古今也。此因其心闲手闲，故弄墨如此之闲适也。心斋岂长于勘梦者也！然而未可向痴人说也。",
      "寓东淘江之兰跋"
    ]
  },
  {
    "id": 222,
    "title": "跋三",
    "author": "〔清〕杨复吉",
    "text": [
      "昔人著书，间附评语。若以评语参错书中，则《幽梦影》创格也。清言隽旨，前於后喁，令读者如入真长座中，与诸客周旋，聆其馨欬，不禁色舞眉飞，洵翰墨中奇观也。书名曰“梦”、曰“影”，盖取“六如”之义。饶广长舌，散天女花，心灯意蕊，一印印空，可以悟矣！",
      "乙未夏日震泽杨复吉识"
    ]
  }
]