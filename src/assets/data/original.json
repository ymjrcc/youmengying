[
  {
    "id": 1,
    "text": [
      "读经宜冬，其神专也；读史宜夏，其时久也；读诸子宜秋，其致别也；读诸集宜春，其机畅也。"
    ],
    "comments": [
      {
        "author": "曹秋岳",
        "comment": "可想见其南面百城时。"
      },
      {
        "author": "庞笔奴",
        "comment": "读《幽梦影》，则春夏秋冬，无时不宜。"
      }
    ]
  },
  {
    "id": 2,
    "text": [
      "经传宜独坐读，史鉴宜与友共读。"
    ],
    "comments": [
      {
        "author": "孙恺似",
        "comment": "深得此中真趣，固难为不知者道。"
      },
      {
        "author": "王景州",
        "comment": "如无好友，即红友亦可。"
      }
    ]
  },
  {
    "id": 3,
    "text": [
      "无善无恶是圣人（如帝力何有于我；杀之而不怨，利之而不庸；以直报怨，以德报德；一介不与，一介不取之类）。善多恶少是贤者（如颜子不贰过，有不善未尝不知；子路人告有过则喜之类）。善少恶多是庸人。有恶无善是小人（其偶为善处，亦必有所为）。有善无恶是仙佛（其所谓善，亦非吾儒之所谓善也）。"
    ],
    "comments": [
      {
        "author": "黄九烟",
        "comment": "今人一介不与者甚多，普天之下，皆半边圣人也。利之不庸者，亦复不少。"
      },
      {
        "author": "江含徵",
        "comment": "先恶后善，是回头人；先善后恶，是两截人。"
      },
      {
        "author": "殷日戒",
        "comment": "貌善而心恶者，是奸人，亦当分别。"
      },
      {
        "author": "冒青若",
        "comment": "昔人云：“善可为而不可为。”唐解元诗云：“善亦懒为何况恶。”当于有无多少中更进一层。"
      }
    ]
  }
]